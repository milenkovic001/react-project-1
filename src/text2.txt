Salon Ane Pavlovne poče pomalo da se puni. Dođe visoka gospoština
petrogradska, ljudi najraznovrsniji po godinama i po karakteru, ali
jednaki po društvu u kome su svi živeli. Dođe kći kneza Vasilija, lepotica
Elen, koja je svratila po oca, da s njim zajedno ide na svečanost kod
poslanika. Bila je u balskoj haljini i imala znak s caričinim monogramom.
Dođe i poznata kao la femme la plus séduisante de Pétersbourg,*32 mlada,
mala kneginja Bolkonska, koja se lane u zimu udala i sad ne izlazi u
veliko društvo zbog svoje bremenitosti, ali ide još na manje prijeme. Dođe
knez Ipolit, sin kneza Vasilija, s Mortmarom, koga on predstavi. Dođe i
opat Morio i mnogi drugi.
– Vi se još niste videli, ili: – vi se ne poznajete s ma tante? – govorila
je Ana Pavlovna gostima i veoma ozbiljno privodila ih jednoj malenoj
starici s visokim čipkanim okovratnikom koja beše izmilela iz druge sobe
čim su počeli gosti dolaziti, pa kazivala njihova imena,
Prelazeći lagano očima s gosta na ma tante i onda odlazila.
Svi su gosti vršili obred pozdravljanja tetke koju niko nije poznavao,
koja nikoga nije zanimala, niti je kome bila potrebna. Ana Pavlovna
pratila je, setno i sa svečanim učešćem, njihove pozdrave i ćutke ih
odobravala. Ma tante govorila je jednim te istim rečima sa svakim o
njegovom zdravlju, o svom zdravlju i o zdravlju njenog veličanstva, koje je
sad bilo, hvala bogu, bolje. Svi koji su starici pristupali odvajahu se od nje
ne žureći, iz uljudnosti, ali s osećanjem one lakoće koju čovek doživi kad
ispuni takvu tešku dužnost, odvajahu se da joj celog tog večera ni jednom
više ne priđu.
Mlada kneginja Bolkonska beše došla s radom u plišanoj torbici,
izvezenoj zlatom. Njena lepa gornja usnica, ogarena jedva vidljivom
nausnicom, beše kratka prema zubima, ali se zato ljupkije otvarala i još
ljupkije ponekad razvlačila i spuštala na donju. Taj njen nedostatak –
kratkoća usne i poluotvorena usta – beše, kao što to uvek biva kod jako
privlačnih žena, njena osobita, samo njena lepota. Svakom je bilo milo da
pogleda tu lepuškastu ženu, punu zdravlja i živahnosti, koja će uskoro
postati majka i koja tako lako snosi svoje stanje. Starcima i sumornim,
natmurenim mladićima činilo se da i oni postaju nalik na nju kad probave
i porazgovaraju neko vreme s njom. Ko je s njom razgovarao i gledao uz
svaku reč njen vedar osmejak i blistave bele zube, koji su se neprestano

videli, taj je mislio da je u taj mah sam osobito ljubazan. I to je mislio
svaki. 